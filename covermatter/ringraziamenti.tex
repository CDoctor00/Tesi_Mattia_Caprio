\chapter*{Ringraziamenti}
\pagenumbering{gobble}
\fancyhf{}

Oggi è un giorno per me particolare, la fine di un percorso che ha rappresentato parte della mia vita, fatta di alti e bassi con delusioni e soddisfazioni sempre presenti. Tuttavia, anche con tutta l'ipocrisia e la presunzione di questo mondo, mai potrei dire di aver raggiunto questo risultato con le mie sole forze. Ci sono persone che meritano di essere ringraziate, perché senza il loro aiuto, diretto o indiretto, non sarei riuscito a completare questo cammino.

Come prima cosa, voglio ringraziare la mia famiglia per avermi supportato finora. Fra tutti, ringrazio soprattutto mia madre che con non pochi sacrifici ed impegno ha sempre messo se stessa al secondo posto per permettere a me e mio fratello di avere tutte le possibilità per percorre le scelte di vita che nel tempo abbiamo intrapreso. La tua dedizione al lavoro e alla famiglia, per quanto non sempre perfettamente espressa, ha dato un sostegno non quantificabile. Oggi, questo risultato, questa pergamena in mio possesso, non è solo la rappresentazione del mio impegno ma è anche il riflesso del tuo sacrificio, dell'educazione che mi hai impartito e della perseveranza che mi hai insegnato ad avere.

Sabina ed Enrico, vi ringrazio per essere al mio fianco da molti anni a questa parte. Da molto tempo non rappresentate più semplicemente delle persone conosciute nel mio percorso di vita, ma per me siete effettivamente la mia seconda famiglia, una sorella e un fratello. Mi avete supportato e sopportato per così tanto tempo da affinare il nostro rapporto in modo che non fossero più necessarie le parole per comprenderci a vicenda, ormai con un singolo sguardo, un abbraccio o un saluto riesco a comunicare con voi più di quanto possa fare con centinaia di parole con altre persone. Il vostro valore nella mia vita è inesprimibile con semplici parole, così come l'importanza che avete per me. Siete persone che con il tempo hanno conquistato la mia fiducia dimostrando di essere sempre presenti al mio fianco e per qualsiasi necessità potessi avere, dalla più grave alla più stupida, partecipando ad ogni evento della mia vita. Non credo di poter mai trovare persone a cui affidarmi con la stessa fiducia e tranquillità che ho nel farlo con voi. Non so come definire la mia gratitudine per avervi incontrato, conosciuto e aver stretto con voi un rapporto che mi auguro possa perdurare per sempre.

Antonio, sono ormai 10 anni che ti conosco, l'ho fatto con una presa in giro esultando alla tua prima parola pronunciata e con tutto il tempo che è passato il nostro rapporto non è cambiato, se non del fatto che ora spesso e volentieri sei tu a prendere in giro me. Abbiamo condiviso buona parte della nostra vita e con essa le scelte che l'hanno condizionata. Ti ringrazio per avermi sempre accompagnato ed essere stato un ottimo amico a cui potermi affidare. Sei una persona con cui parlare di tutto e di nulla, dal passare a momenti di perfetta intesa a ore di screzi. Tuttavia, più di tutto, ti ringrazio per aver condiviso e condividere ancora con me la tua passione per l'informatica e la programmazione. Per quanto spesso tu lo faccia nel modo meno convenzionale, sei la persona che maggiormente mi ha spronato e mi sprona tuttora a migliorare sempre di più. Per quanto so che sarà molto complicato continuare a condividere le nostre scelte come fatto finora, voglio che tu sappia che sarebbe un piacere ed un onore poterlo fare, data la stima e l'affetto che provo per te.

Mattia, Mariapia e Giovanni sappiate che per me siete dei cari amici, abbiamo iniziato il nostro rapporto in modo burrascoso o perlomeno sicuramente non idilliaco. Tuttavia, per fortuna, con il tempo abbiamo approfondito le nostre relazioni e abbiamo avuto modo di conoscerci abbastanza da comprendere che alla fine, saremmo potuti andare d'accordo più di quanto avrei inizialmente immaginato. Vi ringrazio per essere stati al mio fianco, in un modo o in un altro, so che siete delle persone con cui potermi confidare, di cui sono contento di aver sempre più migliorato il nostro rapporto perché con esso sono migliorato a mia volta come persona. Grazie alla vostra presenza e alla vostra simpatia molte giornate grigie hanno assunto tutt'altro valore. Siete persone che spesso, anche involontariamente, parlando degli argomenti più disparati e perfino con divagazioni immense, mi hanno risollevato e mi hanno permesso di aprirmi ed essere me stesso senza alcun remore, dimostrando così la vostra importanza nella mia vita.

Francesco, Angelica e Pio miei compagni di percorso universitario, ho avuto la fortuna di incontrarvi fin da subito, e non so quanto ringraziare quei momenti. Siete stati il mio punto fermo in questo cammino, tra uno sclero e un gruppo studio (spesso e volentieri le due cose hanno coinciso), una battuta e un'esercitazione, mi avete aiutato a superare sia dal punto di vista personale sia dal punto di vista studentesco ogni difficoltà incontrata con il sorriso in volto e la vostra spalla a cui appoggiarmi. Abbiamo passato molto tempo insieme e abbiamo avuto modo di comprenderci e disapprovarci a vicenda su ogni possibile argomento di discussione, di confidarci e condividere le nostre passioni. Voi mi avete permesso di esprimermi in ogni modo e forma apprezzandomi per ciò che sono e aiutandomi a migliorare allo stesso tempo, spero di essere riuscito nel fare lo stesso nei vostri confronti. Ho condiviso con voi gioie e dolori di questo viaggio e mi auguro di poterne intraprendere molti altri, di ogni genere, per la bellezza e la soddisfazione di avervi ancora al mio fianco.

Vorrei esprimere la mia gratitudine nei confronti dell'azienda Acca Software per avermi offerto la possibilità di affrontare questo progetto stimolante che mi ha permesso di migliorare sia dal punto di vista umano che professionale. Grazie per avermi permesso di mettere in pratica le mie competenze e di arricchire la mia esperienza professionale. La vostra fiducia ha reso possibile ciò. Inoltre, vorrei ringraziare il mio relatore il professor Fabio Palomba e il mio tutor Dario Di Dario per avermi supportato e guidato durante la stesura della tesi. I modi di fare, la gentilezza, la disponibilità e la bravura che avete mostrato nei miei confronti sono dei pregi che è difficile trovare e sono contento di aver avuto tale fortuna.

Infine, ringrazio ogni persona che durante la mia vita mi è stata affianco. Ringrazio chiunque, che per molto o per poco tempo io abbia conosciuto e frequentato. Che il nostro rapporto sia ancora in atto, che sia stato io ad allontanarmi oppure siate stati voi, vi ringrazio per ogni cosa. Perché direttamente o indirettamente avete condizionato me e la mia vita, e se oggi sono me stesso, nel bene e nel male, è anche grazie alle relazioni che ho avuto in passato e continuo ad avere ora. Per questo motivo grazie anche a voi per avermi permesso di diventare la persona che sta scrivendo queste parole, con tutti i pregi e difetti che posso avere.

\begin{verse}
Questa non è una lista di ringraziamenti per ciò che è stato,\\
questa non vuole essere una lettera di commiato,\\
questo non è altro che uno dei punti di arrivo,\\
di ciò che mi auguro sarà il mio ancora lungo cammino.\\
Per tale motivo, se me lo lasciate fare,\\
permettetemi di salutarvi in questo modo peculiare.\\
Non sono parole che solitamente da me sentite\\
Tuttavia, vorrei dire un'ultima e importante volta "Grazie infinite".
\end{verse}